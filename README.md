# STATUT Stowarzyszenia WHACK

## Rozdział I. - Postanowienia Ogolne

### § 1. Nazwa Stowarzyszenia

Stowarzyszenie nosi nazwę: "Stowarzyszenie wHack" (w dalszej części Statutu zwane  "Stowarzyszeniem").

### § 2. Siedziba i teren działania Stowarzyszenia

1. Siedzibą Stowarzyszenia jest m. st. Warszawa.
2. Terenem działania Stowarzyszenia jest Rzeczpospolita Polska.
3. Dla realizacji celów statutowych Stowarzyszenie może działać na terenie innych państw z poszanowaniem tamtejszego prawa.

### § 3. Charakterystyka Stowarzyszenia

1. Stowarzyszenie opiera się na społecznej pracy swych członków, cele Stowarzyszenia i sposoby ich realizacji mają charakter niezarobkowy, a członkowie organów Stowarzyszenia nie otrzymują wynagrodzenia w związku z pełnionymi funkcjami.
2. Stowarzyszenie zostaje zawiązane na czas nieokreślony.
3. Stowarzyszenie jest stowarzyszeniem rejestrowym, które z chwilą rejestracji otrzymuje osobowość prawną.
4. Stowarzyszenie może być członkiem innych krajowych i międzynarodowych organizacji o podobnych celach.
5. Stowarzyszenie działa na mocy polskich przepisów regulujących swobodę działalności stowarzyszeń oraz niniejszego statutu (w treści niniejszego dokumentu określanego jako "Statut").

## Rozdział II. Cele i sposoby ich realizacji

### § 4. Cele Stowarzyszenia

Celem Stowarzyszenia jest:

   1. upowszechnianie wiedzy;
   2. wspieranie i rozwój techniki, wynalazczości i innowacyjności oraz rozpowszechnianie i wdrażanie nowych rozwiązań technicznych w praktyce gospodarczej oraz innych sferach życia publicznego;
   3. rozwój badań interdyscyplinarnych i prowadzenie prac naukowo-badawczych;
   4. wsparcie integracji i reintegracji zawodowej i społecznej osób zagrożonych wykluczeniem społecznym oraz promocja zatrudnienia i aktywizacji zawodowej osób pozostających bez pracy i zagrożonych zwolnieniem z pracy, poprzez upowszechnianie wiedzy i umiejętności technicznych;
   5. upowszechnianie i ochrona wolności i praw człowieka oraz swobód obywatelskich, a także działania wspomagające rozwój demokracji, w szczególności w kontekście rozwoju społeczeństwa informacyjnego i nowych technologii;
   6. wsparcie działań kulturalnych i artystycznych, rozwoju wspólnot i społeczności lokalnych, nauki, szkolnictwa wyższego, edukacji, oświaty i wychowania, oraz innej działalności na rzecz dzieci i młodzieży, poprzez popularyzację wiedzy technicznej dotyczącej nowych technologii;
   7. pomoc w budowaniu porządku i bezpieczeństwa publicznego oraz obronności państwa w kontekście bezpieczeństwa cybernetycznego.

### § 5. Sposoby realizacji celów Stowarzyszenia

Stowarzyszenie swe cele realizuje poprzez:

   1. tworzenie i utrzymywanie infrastruktury stymulującej rozwój projektów badawczych i edukacyjnych;
   2. prowadzenie spotkań, konferencji, seminariów, wykładów i szkoleń;
   3. organizowanie konkursów i imprez promocyjnych oraz działalność kulturalną, w szczególności organizowanie wystaw, prezentacji, projekcji, happeningów;
   4. udział w imprezach promujących naukę;
   5. realizację i wspieranie projektów naukowych;
   6. działalność edukacyjną, publicystyczną i wydawniczą;
   7. działania integrujące środowiska akademickie i przemysłowe;
   8. współpracę z krajowymi i zagranicznymi organizacjami;
   9. wsparcie merytoryczne lub finansowe zainteresowanych stowarzyszeń i organizacji;
   10. udzielanie nieodpłatnego poradnictwa obywatelskiego;
   11. udział w projektach finansowanych ze środków publicznych lub prywatnych, w tym poprzez udzielanie konsultacji technicznych;
   12. udział w konsultacjach organów władzy publicznej dotyczących nowych technologii i bezpieczeństwa cybernetycznego.

## Rozdział III. Członkostwo

### § 6. Zasady ogólne

1. Członkostwo w Stowarzyszeniu jest dobrowolne; żaden z zapisów Statutu nie może być wykładany jako zamiar narzucenia członkostwa, okoliczność zobowiązująca do członkostwa, element przymusu czy presji w celu wywołania stosunku członkostwa w Stowarzyszeniu.
2. Występowanie ze Stowarzyszenia jest dobrowolne; żaden z zapisów Statutu nie może być wykładany jako ograniczający prawo do dowolnego występowania ze Stowarzyszenia.
3. Członkowie Stowarzyszenia pozostają autonomiczni względem władz Stowarzyszenia; żaden z zapisów Statutu nie może być wykładany jako nakaz posłuszeństwa czy określonego zachowania członków Stowarzyszenia wobec jego władz.
4. Cudzoziemcy mogą być członkami Stowarzyszenia na równi z obywatelami polskimi, niezależnie od miejsca ich zamieszkania lub pobytu.
5. Osoby prawne oraz małoletni w wieku od 16 do 18  lat, których nie pozbawiono zdolności do czynności prawnych, mogą być członkami wspierającymi Stowarzyszenie; wyklucza się uczestnictwo w Stowarzyszeniu osób poniżej 16 roku życia.
6. Każdy członek Stowarzyszenia musi wyrazić zgodę na korzystanie z poczty elektronicznej przy kontaktach ze Stowarzyszeniem, w  wypadku osób fizycznych uzupełnioną o  zgodę na przetwarzanie danych osobowych w zakresie w jakim jest to niezbędne do prowadzenia spraw Stowarzyszenia; wycofanie takiej zgody jest równoznaczne z rezygnacją z uczestnictwa w Stowarzyszeniu.
7. Zarząd Stowarzyszenia prowadzi księgę członków Stowarzyszenia oraz przechowuje dokumentację związaną z członkostwem w Stowarzyszeniu.

### § 7. Rodzaje członkostwa

1. Stowarzyszenie posiada członków:
   1. wspierających - zdalnych;
   2. wspierających - zaufanych;
   3. zwyczajnych;
   4. honorowych.
2. Istota członkostwa wspierającego polega na tym, iż członkowie wspierający nie mają prawa do decydowania o losach Stowarzyszenia ani do uczestnictwa w jego organach.
3. Członkowie wspierający-zaufani mają samodzielny dostęp do infrastruktury materialnej Stowarzyszenia, w szczególności materialnej infrastruktury informatycznej oraz pomieszczeń ją mieszczących, na równi z członkami zwykłymi; członkowie wspierający - zdalni nie mają takiego dostępu, a korzystać z infrastruktury materialnej mogą pod nadzorem, na warunkach określonych uchwałą Walnego Zebrania.

### § 8. Członkowie wspierający

1. Członkiem wspierającym Stowarzyszenia może zostać osoba fizyczna lub prawna, która przedstawi pozytywną rekomendację od co najmniej dwóch członków zwyczajnych Stowarzyszenia.
2. Osoba zainteresowana członkostwem w Stowarzyszeniu składa na ręce jednego z członków Zarządu Stowarzyszenia deklarację członkowską wraz ze zgodą o której mowa w § 7 ust.6 Statutu, oraz wskazuje osoby rekomendujące jej kandydaturę.
3. Zawiązanie członkostwa następuje poprzez złożenie woli w imieniu Stowarzyszenia przez Walne Zebranie jednomyślną uchwałą, podejmowaną w trybie
określonym w § 19 ust.3 Statutu, przy czym oświadczenie woli  jest wydawane pod warunkiem zawieszającym, a skuteczne staje się w chwili wpłacenia przez osobę zainteresowaną pierwszej składki członkowskiej, nie później niż 14 dni od daty otrzymania oświadczenia woli przez osobę zainteresowaną.
4. Osoba z którą zawiązano członkostwo staje się członkiem wspierającym - zdalnym.
5. Członkiem wspierającym - zaufanym, zostaje taka osoba będąca członkiem wspierającym - zdalnym, na wniosek której Zarząd Stowarzyszenia podejmie jednomyślnie uchwałę o przyjęciu w poczet członków wspierających- zaufanych, przy czym członek wspierający - zdalny wolę o zamiarze zostania członkiem wspierającym - zaufanym może wyrazić wobec Stowarzyszenia w dowolny sposób.
6. Informacja o oświadczeniu woli Stowarzyszenia o przyjęciu nowego członka wspierającego - zdalnego lub o  nadaniu statusu  członka wspierającego - zaufanego przesyłana jest przez Zarząd pocztą elektroniczną na adres podany przez osobę zainteresowaną, o ile dana osoba nie uczestniczyła jako gość  - odpowiednio - w Walnym Zebraniu lub posiedzeniu Zarządu.
7. Zarząd umożliwia osobie zainteresowanej dostęp do infrastruktury Stowarzyszenia, odpowiedniej dla danego typu członkostwa, czyli:
   1. infrastruktury niematerialnej  dla członków wspierających-zdalnych, po wpłacie pierwszej składki członkowskiej, zgodnie z § 8 ust.3 Statutu;
   2. infrastruktury niematerialnej i fizycznej w wypadku członków wspierających - zaufanych, niezwłocznie po podjęciu uchwały zgodnie z § 8 ust.5 Statutu.
8. Zawiązanie członkostwa wspierającego z osoba prawną może być uzależnione przez Zarząd od podjęcia przez daną osobę prawną zobowiązania do udzielenia pomocy finansowej, rzeczowej lub merytorycznej w realizacji celów Stowarzyszenia, w formie i wielkości uzgodnionej z Zarządem Stowarzyszenia, potwierdzonej umową.

### § 9. Członkowie zwyczajni

1. Członkiem zwykłym Stowarzyszenia może zostać wyłącznie pełnoletnia osoba fizyczna, posiadająca pełną zdolność do czynności prawnych, która była członkiem wspierającym (zwyczajnym lub zdalnym) przez okres co najmniej trzech miesięcy, w którym to okresie angażowała się w prace Stowarzyszenia oraz nie złamała postanowień Statutu.
2. Zawiązanie członkostwa zwyczajnego następuje poprzez złożenie woli w imieniu Stowarzyszenia przez Walne Zebranie jednomyślną uchwałą, podejmowaną w trybie określonym w § 19 ust.3 Statutu na wniosek osoby zainteresowanej, przy czym członek wspierający wolę o zamiarze zostania członkiem zwyczajnym  może wyrazić wobec Stowarzyszenia w dowolny sposób, a informacja o podjęciu uchwały przesyłana jest pocztą elektroniczną na adres podany przez osobę zainteresowaną, o ile osoba zainteresowana nie uczestniczyła w danym Walnym Zebraniu w ramach uprawnień o których mowa w § 11 ust.2 pkt 1) Statutu .
3. Członkowie założyciele Stowarzyszenia stają się członkami zwykłymi Stowarzyszenia, bez zachowania wymogów o których mowa w ust. 1 i 2 powyżej.

### § 10. Członkowie honorowi

1. Członkiem honorowym może zostać może zostać wyłącznie pełnoletnia osoba fizyczna, posiadająca pełną zdolność do czynności prawnych.
2. Nadawanie członkostwa honorowego następuje  w drodze kwalifikowanej uchwały Walnego  Zebrania, w trybie określonym w § 19 ust. 2 Statutu, podejmowanej na wniosek Zarządu.
3. Warunkiem zawiązania członkostwa honorowego jest akceptacja tego statusu przez osobę, której uchwała dotyczy; wymiana oświadczeń pomiędzy Stowarzyszeniem a dana osobą może nastąpić w dowolnej formie.

### § 11. Prawa członków Stowarzyszenia

1. Członkowie zwyczajni mają prawo do:
   1. korzystania z dorobku, majątku i wszelkich form działalności Stowarzyszenia na warunkach określonych szczegółową uchwałą Walnego Zebrania;
   2. uczestnictwa w Walnych Zebraniach z prawem głosu, w tym wyrażania sprzeciwu wobec przyjmowania nowych członków zwyczajnych;
   3. zwoływania Walnego Zebrania, na warunkach określonych w § 17 ust.6 Statutu;
   4. zgłaszania wniosków Zarządowi, a dotyczących działalności Stowarzyszenia, na warunkach określonych szczegółową uchwałą Walnego Zebrania;
   5. biernego i czynnego uczestniczenia w wyborach do Zarządu i Komisji Rewizyjnej Stowarzyszenia;
   6. dostępu do pomieszczeń oraz całej - materialnej i niematerialnej - infrastruktury Stowarzyszenia, w tym pomieszczeń jedynie dla członków, na warunkach określonych szczegółową uchwałą Walnego Zebrania;
   7. dostępu do informacji dotyczących działalności Stowarzyszenia, w tym okresowych raportów z działań i sprawozdań finansowych, na warunkach określonych szczegółową uchwałą Walnego Zebrania;
   8. reprezentowania Stowarzyszenia w sposób celowy, np. w ciałach innych organizacji, w debatach publicznych, na warunkach określonych szczegółową uchwałą Walnego Zebrania lub po udzieleniu pełnomocnictwa przez Zarząd.
2. Członkowie wspierający mają prawo do:
   1. uczestnictwa w Walnych Zebraniach z głosem doradczym;
   2. korzystania z dorobku, majątku i wszelkich form działalności Stowarzyszenia na warunkach określonych szczegółową uchwałą Walnego Zebrania, przy czym członkowie wspierający-zdalni mają prawo do dostępu do infrastruktury niematerialnej Stowarzyszenia, zaś członkowie wspierający - zaufani do infrastruktury na równi z członkami zwykłymi.
3. Członkowie honorowi mają prawa identyczne z członkami zwyczajnymi.

### § 12. Obowiązki członków Stowarzyszenia

1. Członkowie Stowarzyszenia mają obowiązek:
   1. przestrzegania statutu i uchwał władz Stowarzyszenia w granicach obowiązującego prawa;
   2. regularnego opłacania składek na warunkach określonych szczegółową uchwałą Walnego Zebrania;
   3. poszanowania mienia należącego do Stowarzyszenia, oraz dbania o jego stan i dostępność, oraz informowania Zarządu o spostrzeżonych nieprawidłowościach;
   4. dbania o dobre imię Stowarzyszenia, w tym powstrzymywania się od takich zachowań publicznych, które mogą narazić na szwank dobre imię Stowarzyszenia, choćby tylko poprzez luźne skojarzenie Stowarzyszenia z osobą członka Stowarzyszenia;
   5. informowania Zarządu Stowarzyszenia o zmianach adresu poczty elektronicznej, właściwego do komunikacji ze Stowarzyszeniem;
2. Członkowie zwyczajni mają dodatkowo obowiązek aktywnego udziału w działalności Stowarzyszenia i realizacji jego celów.
3. Członkowie wspierający będący osobami prawnymi mają dodatkowy obowiązek wywiązywania się ze świadczeń zadeklarowanych na rzecz Stowarzyszenia.
4. Członkowie honorowi są zwolnieni z obowiązku płacenia składek.

### § 13. Utrata członkostwa

1. Utrata członkostwa może nastąpić w wyniku:
   1. oświadczenia woli zainteresowanego, z uwzględnieniem § 6 ust.6 Statutu;
   2. zaistnienia zdarzeń pozbawiających członka możliwości uczestnictwa w Stowarzyszeniu,
   3. orzeczenia dyscyplinarnego.
2. Oświadczenie woli o zamiarze rezygnacji z udziału w Stowarzyszeniu winno być sporządzone na piśmie pod rygorem nieważności, zaś rozwiązanie stosunku członkostwa następuje z chwilą skutecznego doręczenia oświadczenia woli na ręce dowolnego członka Zarządu.
3. Zdarzeniami powodującymi utratę członkostwa z mocy prawa są:
   1. w wypadku osób fizycznych:
      1. śmierć członka - z chwilą określoną w odpowiednim akcie stanu cywilnego lub prawomocnym orzeczeniu sądu;
      2. całkowita utrata zdolności do czynności prawnych - z chwilą uprawomocnienia się odpowiedniego orzeczenia sądu;
   2. w wypadku osób prawnych:
      1. ogłoszenie upadłości - z chwilą uprawomocnienia się odpowiedniego orzeczenia;
      2. wykreślenie osoby prawnej z rejestru- z chwilą dokonania odpowiedniego wpisu;

### § 14. Orzeczenia dyscyplinarne

1. Orzeczenie dyscyplinarne usuwające członka może nastąpić w drodze uchwały Zarządu, podjętej - w miarę możliwości - po wysłuchaniu osoby zainteresowanej, na skutek:
   1. łamania Statutu lub nieprzestrzegania zgodnych z prawem uchwał władz Stowarzyszenia;
   2. braku wpłat składek członkowskich za okres co najmniej trzech miesięcy lub - w wypadku osób prawnych - niewywiązywania się z umowy ze Stowarzyszeniem;
   3. łamania zasad współżycia społecznego na szkodę Stowarzyszenia lub mogącego powodować szkodę na wizerunku Stowarzyszenia;
   4. przypisania sobie uprawnień do reprezentowania Stowarzyszenia bez faktycznej zgody Stowarzyszenia.
2. W wypadkach mniejszej wagi, w tym w wypadku braku opłaty składek za okres jednego miesiąca,  Zarząd może zarządzić zawieszenie członka w części lub całości jego praw na określony okres albo udzielić członkowi nagany i zobowiązać go do zaniechania w przyszłości działań będących podstawą orzeczenia dyscyplinarnego.
3. Zainteresowany może pisemnie zwrócić się za pośrednictwem Zarządu o zbadanie jego sprawy przez najbliższe Walne Zebranie, z podaniem swojej wersji zdarzeń oraz ich interpretacji; najbliższe Walne Zebranie, z wyłączeniem Walnych Zebrań powoływanych wyłącznie w celu przyjęcia nowych członków, winno rozpoznać taki wniosek,.
4. Orzeczenia dyscyplinarne Zarządu są natychmiast wykonalne po podjęciu stosownej uchwały Zarządu,  złożenie pisma o którym mowa w § 14 ust.4 nie tamuje wykonania orzeczenia.
5. Zarząd lub Komisja Rewizyjna mogą zwołać dodatkowe Walne Zebranie wyłącznie w celu rozpoznania sprawy dyscyplinarnej.
6. W celu wysłuchania zainteresowanego należy go poinformować o terminie Walnego Zebrania, na którym rozpoznawana będzie jego sprawa dyscyplinarna; nieobecność zainteresowanego z jakichkolwiek przyczyn nie tamuje rozpoznania sprawy przez Walne Zebranie.
7. Członkowie Stowarzyszenia winni być zapoznani z treścią wniosku o którym mowa w § 14 ust. 3 Statutu przed rozpoczęciem danego Walnego Zebrania.
8. Walne Zebranie ma moc uchylenia lub zmiany dyscyplinarnego orzeczenia Zarządu kwalifikowana większością głosów, w trybie o którym mowa w § 19 ust.2 Statutu.
9. Składając wyjaśnienia przed Zarządem lub występując przez Walnym Zebraniem zainteresowany może korzystać z pomocy pełnomocnika, będącego członkiem zwyczajnym Stowarzyszenia.

### § 15. Dobrowolne zawieszenie

1. Na wniosek członka będącego osoba fizyczną jego członkostwo ulega zawieszeniu; do oświadczenia zainteresowanego zapis § 13 ust.2 Statutu stosuje się odpowiednio, dodatkowo wniosek ten winien szczegółowo wskazywać okres zawieszenia.
2. Członek zawieszony w trybie dobrowolnym nie ma obowiązku zapłaty składek członkowskich w okresie zawieszenia, a jego prawa w Stowarzyszeniu ulegają zawieszeniu.

## Rozdział IV. Władze Stowarzyszenia

### § 16. Charakterystyka władz

1. Najwyższą władzą Stowarzyszenia jest walne zebranie członków Stowarzyszenia (określane w Statucie jako "Walne Zebranie"). W sprawach w których Statut nie stanowi inaczej, Stowarzyszenie działa poprzez uchwały Walnego Zebrania.
2. Organem wykonawczym Stowarzyszenia jest Zarząd. W granicach określonych przez Statut Stowarzyszenie reprezentowane jest przez Zarząd.
3. Komisja Rewizyjna jest organem kontroli wewnętrznej Stowarzyszenia, monitorującym bieżące działania Zarządu.

### § 17. Zwołanie Walnego Zebrania

1. Walne Zebrania zwoływane są każdego roku (roczne Walne Zebranie) oraz każdorazowo na wezwanie Zarządu, Komisji Rewizyjnej lub członków Stowarzyszenia zgodnie z § 17 ust.6 Statutu (zebrania nadzwyczajne). Walne Zebranie Członków może być zwołane także przez pojedynczego członka Zarządu lub Komisji Rewizyjnej gdy dany organ jest zdekompletowany z jakichkolwiek przyczyn i zachodzi konieczność uzupełnienia składu danego organu.
2. Roczne Walne Zebranie odbywa nie później niż do 13 miesięcy od daty ostatniego rocznego Walnego Zebrania i zwoływane jest przez Zarząd Stowarzyszenia.
3. Roczne Walne Zebranie oraz nadzwyczajne Zebrania Członków będą zwoływane przez Zarząd za pośrednictwem poczty elektronicznej w terminie co najmniej dwóch tygodni przed datą Walnego Zebrania, a ponadto poprzez ogłoszenie na stronie internetowej Stowarzyszenia. Informacja o zwołaniu Walnego Zebrania zawierać będzie porządek obrad.
4. Zwołanie Walnego Zebrania winno zawierać alternatywny termin Walnego Zebrania na wypadek, gdyby na pierwotnym Walnym Zebraniu nie stawiła się większość członków zwyczajnych; termin alternatywnego Walnego Zebrania powinien być nie krótszy niż tydzień, nie dłuższy niż dwa tygodnie od daty wskazanej na termin pierwotny.
5. Nadzwyczajne Walne Zebrania, których jedynym przedmiotem jest wyrażenie zgody na przystąpienie nowego członka zwyczajnego do Stowarzyszenia lub rozpoznanie deliktu dyscyplinarnego, mogą być zwołane przez Zarząd w terminie tygodnia od daty ogłoszenia informacji o danym Walnym Zebraniu, do takich Walnych Zebrań zapisu § 17 ust. 4 nie stosuje się.
6. Członkowie zwyczajni Stowarzyszenia w liczbie co najmniej 1/3 ogólnej liczby członków zwyczajnych,  są uprawnieni do zwołania nadzwyczajnego Walnego Zebrania poprzez zgłoszenie takiej potrzeby Zarządowi oraz przedstawienie porządku obrad Walnego Zebrania na piśmie z podpisami wszystkich osób inicjujących.
7. W wypadku określonym w § 17 ust.6 Statutu Zarząd zwoła Walne Zebranie w terminie najpóźniej dwóch tygodni od daty otrzymania wniosku, na termin nie późniejszy niż 30 dni od daty otrzymania wniosku.
8. W wypadku określonym w § 17 ust.6 i 7 Statutu Zarząd może uzupełnić porządek Walnego Zebrania zaproponowany przez wnioskodawców o dodatkowe punkty obrad, a także zwołać roczne Walne Zebranie uzupełnione o porządek zaproponowany przez wnioskodawców, jeżeli termin do przeprowadzenia takiego Zebrania Członków jest odpowiedni; Zarząd nie jest uprawniony do usuwania punktów obrad zakładanych przez wnioskodawców.
9. W wypadku, gdy w terminie określonym w § 17 ust. 7 Zarząd nie zwoła Walnego Zebrania na wniosek członków Stowarzyszenia, ani wspomniane Zebranie Członków nie zostanie zwołane przez Komisję Rewizyjną, osoby żądające zwołania Walnego Zebrania mogą zwołać Zebranie Członków bezpośrednio, zapis § 17 ust.3 Statutu stosuje się odpowiednio.
10. Każde zwołanie Walnego Zebrania winno zawierać porządek obrad wraz z propozycjami uchwał do podjęcia oraz może zawierać rekomendacją głosowania proponowaną przez zwołujących. Propozycje uchwał dotyczących finansów Stowarzyszenia winny zawierać uzasadnienie.
11. Pierwsze Walne Zebranie zostanie zwołane niezwłocznie po rejestracji Stowarzyszenia.
12.  Walne Zebrania odbywają się w siedzibie Stowarzyszenia, pod adresem wskazanym w ogłoszeniu o zwołaniu Walnego Zebrania.

### § 18. Przebieg Walnego Zebrania

1. Walne Zebrania prowadzone są przez osoby, które dane Walne Zebranie skutecznie zwołały, lub przez członków Stowarzyszenia wskazanych przez zwołujących.
2. Walne Zebrania prowadzone są  zgodnie z zaproponowanym w zwołaniu porządkiem obrad.
3. Na wniosek uczestników Walnego Zebrania, zaakceptowany przez prowadzących, dopuszcza się wolną dyskusję nad sprawami nieobjętymi porządkiem obrad, bez prawa do głosowania nowych zagadnień.
4. Rozpoznawanie deliktów dyscyplinarnych zgodnie z § 14 ust. 6 Statutu nie powoduje zmiany porządku obrad i nie jest objęte zakazem głosowania nowych zagadnień o którym mowa w § 18 ust.2 Statutu.
5. Podczas rocznych Walnych Zebrań zatwierdzane będą sprawozdania z działalności Zarządu za rok poprzedni oraz plany budżetowe na rok bieżący, sporządzone przez Zarząd i zaopiniowane przez Komisję Rewizyjną, a wraz z uchwałą zatwierdzającą plan budżetowy na kolejny rok działalności Walne Zebranie ustanawia składkę członkowską na kolejny rok działalności, wynikającą z planu budżetowego.
6. W Walnych Zebraniach mogą brać udział członkowie zwyczajni i honorowi - z prawem głosu, członkowie wspierający - z głosem doradczym, oraz zaproszeni przez Zarząd goście.
7. Głosowania nad uchwałami są przeprowadzane jawnie; na wniosek dowolnego uczestnika Walne Zebrania mającego prawo głosu przeprowadza się głosowanie tajne.

### § 19. Uchwały Walnego Zebrania

1. Uchwały Zebrania Członków co do zasady podejmowane są zwykłą większością głosów, o ile nie zastrzeżono w Statucie inaczej. Przez większość zwykłą rozumie się stan, gdy liczba głosów za daną uchwałą przewyższa liczbę głosów przeciw.
2. Uchwały w przedmiocie zmiany Statutu, podjęcia działalności gospodarczej przez Stowarzyszenie, odwołania członka Zarządu lub Komisji Rewizyjnej, uchylenia lub zmiany orzeczenia dyscyplinarnego zapadają większością kwalifikowaną 2/3 głosów obecnych na głosowaniu.
3. Uchwały w przedmiocie przyjęcia nowych członków zwyczajnych do Stowarzyszenia oraz rozwiązania Stowarzyszenia zapadają jednomyślnie, czyli wyłącznie w wypadku braku głosów sprzeciwu.
4. Do ważności podjęcia uchwały konieczne jest kworum w postaci co najmniej 50% ogólnej liczby członków zwyczajnych.
5. Zapisu § 19 ust. 4 nie stosuje się, o ile przedmiotem głosowania jest delikt dyscyplinarny lub przyjmowanie nowego członka zwyczajnego, albo gdy jest to Walne Zebranie przeprowadzane ponownie z tym samym porządkiem obrad, zgodnie
z treścią § 17 ust. 4 Statutu; w powyższych wypadkach kworum nie jest wymagane, a uchwały zapadają niezależnie od ilości obecnych członków zwyczajnych.
6. Wyłączenie o którym mowa w § 19 ust. 5 Statutu nie obowiązuje wobec uchwał w przedmiocie zmiany Statutu oraz odwołania członka Zarządu lub Komisji Rewizyjnej.

### § 20. Kompetencje Walnego Zebrania

Do kompetencji Walnego Zebrania nalezą wszystkie sprawy nie należące do kompetencji pozostałych władz Stowarzyszenia, a w szczególności:

   1. określenie głównych kierunków działania i rozwoju Stowarzyszenia,
   2. uchwalanie zmian statutu,
   3. wybór i odwoływanie wszystkich władz Stowarzyszenia,
   4. udzielanie Zarządowi absolutorium na wniosek Komisji Rewizyjnej,
   5. ustalanie wysokości składek członkowskich,
   6. rozpatrywanie i zatwierdzanie sprawozdań władz Stowarzyszenia,
   7. rozpatrywanie wniosków i postulatów zgłoszonych przez członków
Stowarzyszenia lub jego władze,
   8. rozpatrywanie deliktów dyscyplinarnych w celu uchylenia bądź zmiany  
uchwał Zarządu w tym zakresie,
   9. podejmowanie uchwały o rozwiązaniu Stowarzyszenia i przeznaczeniu jego
majątku,
   10. przyjmowanie członków wspierających - zdalnych oraz członków  zwyczajnych do Stowarzyszenia oraz ustanawianie członków honorowych;
   11. podejmowanie uchwał w każdej sprawie objętej porządkiem obrad, we wszystkich sprawach nie zastrzeżonych do kompetencji innych władz Stowarzyszenia.

### § 21. Wybór Zarządu

1. W skład Zarządu wchodzi od 3 do 7 osób, będących członkami zwykłymi Stowarzyszenia, w tym Prezes, Skarbnik i Sekretarz.
2. Wybór na członków Zarządu odbywa się poprzez przeprowadzany na wstępie wybór Skarbnika, a następnie wybór pozostałych członków Zarządu, bez wskazywania ich dalszej funkcji.
3. Kandydatami na członków Zarządu są wszystkie osoby, które wyraziły chęć pracy w Zarządzie, przy czym osoby kandydujące i nie wybrane na Skarbnika mogą być kandydatami w dalszych wyborach do Zarządu.
4. W wyborach na Skarbnika każda uprawniona osoba może wskazać do dwóch kandydatów których popiera oraz maksymalnie jednego kandydata któremu jest przeciwna. Skarbnikiem zostaje osoba, która ma największą ilość głosów, po uwzględnieniu różnicy pomiędzy głosami poparcia a sprzeciwu.
5. W wypadku, gdy procedura opisana w §21 ust. 4 Statutu nie przyniesie wyboru Skarbnika, do wyboru należy dopuścić nowych kandydatów, o ile nowe osoby wyrażą taką gotowość, a następnie procedurę powtórzyć. W wypadku braku wypełnienia warunków wyboru, należy zredukować liczbę kandydatów do trzech i procedurę powtórzyć po raz kolejny, a gdy nie jest to możliwe lub gdy do wyboru ponownie nie dojdzie w świetle kryteriów określonych w § 21 ust.4 Statutu, powtórzyć wybór spośród dwójki najlepszych wyłonionych kandydatów w ostatnim głosowaniu i przeprowadzić głosowanie za pomocą zwykłej większości głosów.
6. Pozostałych członków Zarządu wybiera sie poprzez oddanie głosów na osoby kandydujące, przy czym każda osoba uprawniona do głosowania może wskazać do 3 osób na które głosuje, a do Zarządu zostają wybrane te osoby, które otrzymały liczbę głosów ponad połowę biorących udział w głosowaniu, a gdy liczba takich osób przekracza 6, to 6 osób z najwyższymi wynikami.
7. Poszczególne funkcje za wyjątkiem Skarbnika Zarząd rozdziela wśród swoich członków w drodze jednomyślnej decyzji. W przypadku braku jednomyślności, hierarchia wyznaczana jest odpowiednio na podstawie liczby głosów uzyskanych w wyborach do zarządu, według następującego porządku: prezes,  sekretarz, pozostali członkowie, a ewentualną niejednoznaczność wynikającą z równej liczby uzyskanych głosów rozstrzyga się w drodze losowej.

### § 22. Posiedzenia, uchwały i inne działania Zarządu

1. Posiedzenia Zarządu odbywają się w miarę potrzeb, nie rzadziej jednak niż raz na rok.
2. Posiedzenia Zarządu zwołuje Prezes lub dwóch członków Zarządu działających łącznie.
3. Uchwały Zarządu zapadają większością głosów osób będących członkami Zarządu, niezależnie od ilości osób biorących udział w głosowaniu.
4. W sprawach mogących bezpośrednio rzutować na finanse Stowarzyszenia uchwały Zarządu muszą być podejmowane z udziałem Skarbnika, którego głos przeważa w wypadku równego rozkładu głosów w Zarządzie.
5. W sprawach określonych wprost w Statucie Zarząd może działać poprzez działanie jednego członka Zarządu, bez podejmowania uchwał (przyjęcie członków wspierających - § 8 ust.3 Statutu, zaciąganie drobnych zobowiązań - § 24. ust.1 Statutu), w tym jeden członek Zarządu jest uprawniony do otrzymywania oświadczeń woli i wiedzy w imieniu Stowarzyszenia.
6. Szczegółowy tryb pracy Zarządu oraz sposoby techniczne zwołania posiedzenia Zarządu określa uchwała Zarządu, o ile Walne Zebranie nie ustanowi uchwały w tym zakresie.

### § 23. Kompetencje Zarządu

Do kompetencji Zarządu należą:

   1. realizacja celów Stowarzyszenia;
   2. wykonywanie uchwał Walnego Zebrania;
   3. sporządzanie planów pracy i budżetu Stowarzyszenia;
   4. zawarcie umowy rachunku bankowego oraz dysponowanie środkami z tego rachunku;
   5. sprawowanie zarządu nad majątkiem Stowarzyszenia, w tym w granicach przekraczających zwykły zarząd;
   6. oddanie zarządzania nad majątkiem Stowarzyszenia;
   7. zaciąganie zobowiązań w imieniu Stowarzyszenia, zgodnie z treścią § 24 Statutu, oraz składanie innych oświadczeń woli w imieniu Stowarzyszenia;
   8. reprezentowanie Stowarzyszenia wobec organów administracji i sądów;
   9. zwoływanie Walnego Zebrania;
   10. nadawanie statusu członków wspierających - zaufanych;
   11. zawieranie umów z członkami wspierającymi będącymi osobami prawnymi;
   12. czasowe zawieszanie i usuwanie członków oraz udzielanie nagan w postępowaniu dyscyplinarnym;
   13. składanie sprawozdań ze swojej działalności na Walnym Zebraniu;
   14. sporządzanie rocznego sprawozdania finansowego;
   15. występowania w imieniu Stowarzyszenia na drogę sądową w sprawach roszczeń o zapłatę składki członkowskiej;
   16. zatrudnienia pracowników, na podstawie i w granicach uprzednio przyjętej uchwały Walnego Zebrania;
   17. czasowego udzielania zwolnienia z obowiązku płacenia składek.

### § 24. Zaciąganie zobowiązań i inna reprezentacja

1. W drobnych, bieżących sprawach w imieniu Stowarzyszenia zobowiązanie może zaciągać pojedynczy członek Zarządu, o ile wartość zobowiązania nie przekroczy 1024 zł.
2. W sprawach powyżej wartości o której mowa w § 24 ust.1 Statutu Stowarzyszenie zaciąga zobowiązania poprzez działanie Zarządu, podejmującego uchwałę  z udziałem Skarbnika Stowarzyszenia, zgodnie z § 22 ust.4 Statutu.
3. W sprawie zwolnienia członka Stowarzyszenia od płacenia składek Stowarzyszenie reprezentuje cały Zarząd, niezależnie od wartości traconych składek.
4. W sprawach zobowiązań przekraczających 4096 zł, na użytek stosunków wewnętrznych w Stowarzyszeniu,  Zarząd winien zawiadomić Komisję Rewizyjną i na jej życzenie przedstawić szczegóły danej planowanej transakcji lub innej czynności rodzącej skutki finansowe.
5. W zakresie reprezentacji wobec organów administracji lub sądów w zakresie nie mającym bezpośredniego skutku majątkowego, Stowarzyszenie może być reprezentowane przez dwóch członków Zarządu, działających łącznie.

### § 25. Komisja Rewizyjna

1. W skład Komisji Rewizyjnej wchodzi do 3 do 5 osób, będących członkami zwykłymi Stowarzyszenia, w tym przewodniczący, wiceprzewodniczący i sekretarz.
2. Wybór do Komisji Rewizyjnej i hierarchia jej członków są dokonywane analogicznie jak w przypadku członków Zarządu, zapisy § 21 ust.3-7 Statutu stosuje się odpowiednio.
3. Zarząd zobowiązany jest do niezwłocznego udzielenia wszelkich informacji dotyczących bieżącej działalności Stowarzyszenia oraz do umożliwienia wglądu we wszelkie dokumenty Stowarzyszenia na każde żądanie członka Komisji Rewizyjnej.
4. Komisja Rewizyjna ma prawo opiniować projekt budżetu, wykonanie budżetu, zawieranie umów, w szczególności powodujących zaciąganie zobowiązań powyżej
4096 zł, oraz bieżące działania Zarządu, jak i wszelkie inne sprawy związane z działalnością Stowarzyszenia.
5. Komisja Rewizyjna jako organ działa poprzez uchwały, zapadające większością głosów osób będących członkami Komisji Rewizyjnej, niezależnie od ilości osób biorących udział w głosowaniu.
6. Zapis § 25 ust. 5 Statutu nie uchybia prawu kontroli indywidualnej o której
mowa w § 25 ust.2 Statutu, oraz prawu członka Komisji Rewizyjnej do występowania na Walnym Zebraniu w charakterze członka Komisji Rewizyjnej.
7. Komisja Rewizyjna zbiera się na  żądanie każdego z członków Komisji Rewizyjnej.
8. Szczegółowy tryb pracy Komisji Rewizyjnej oraz sposoby techniczne zwołania posiedzenia określa uchwała Komisji Rewizyjnej , o ile Walne Zebranie nie ustanowi uchwały w tym zakresie.

### § 26. Kompetencje Komisji Rewizyjnej

Do kompetencji Komisji Rewizyjnej należy:

   1. kontrolowanie działalności Zarządu;
   2. składanie wniosków z kontroli na Walnym Zebraniu;
   3. prawo wystąpienia z wnioskiem o zwołanie Walnego Zebraniu oraz zebrania Zarządu;
   4. składanie wniosków o absolutorium dla Zarządu Stowarzyszenia;
   5. składanie sprawozdań ze swojej działalności na Walnym Zebraniu;
   6. zatwierdzanie rocznego sprawozdania finansowego.

### § 27. Kadencja Zarządu i Komisji Rewizyjnej

1. Kadencja Zarządu i Komisji Rewizyjnej trwa 2 lata, jednakże mandat do pełnienia funkcji członkowie Zarządu i Komisji Rewizyjnej mają do czasu ustanowienia nowego Zarządu lub Komisji Rewizyjnej.
2. Dopuszczalne jest odwołanie całego organu jak i jego członków w trakcie kadencji, większością kwalifikowaną, zgodnie z treścią § 19 Statutu.
3. Odwołanie członka wybieranego organu Stowarzyszenia nie powoduje skrócenia kadencji danego organu, podobnie jak odwołanie całego drugiego wybieranego organu Stowarzyszenia.
4. Można pełnić funkcję w organach Stowarzyszenia dowolną ilość kadencji.
5. Nie można jednocześnie sprawować funkcji w Zarządzie i w Komisji Rewizyjnej w tej samej kadencji.

### § 28. Uzupełnienie składu organów

1. W wypadku, gdy skład Zarządu lub Komisji Rewizyjnej w trakcie trwania kadencji ulegnie uszczupleniu poniżej liczebności minimalnej, dopuszczalne jest uzupełnienie składu danego organu o osobę niezbędną do zachowania trzyosobowego minimum przez pozostałe dwie osoby sprawujące funkcję w danym organie, o ile zostały one wybrane przez Walne Zebranie.
2. Kadencja tak uzupełnionego członka organu wygasa jednocześnie wraz z pozostałymi członkami danego organu.
3. W przypadku braku możliwości zapewnienia liczebności minimalnej Zarządu lub Komisji Rewizyjnej, w przeciągu 30 dni zwołane musi być Walne Zebranie, które wybierze nowy Zarząd lub Komisję Rewizyjną.
4. Uzupełnienie składu Zarządu o osobę pełniąca obowiązki Skarbnika zgodnie z § 28 ust. 1 Statutu jest tylko tymczasowe, do czasu niezwłocznego zwołania  Walnego Zebrania zgodnie z treścią § 28 ust. 3 Statutu, które to  Walne Zebranie wybierze nowego Skarbnika zgodnie z procedurą opisaną w § 21 ust. 4-5 Statutu.

### § 29. Zakończenie pracy w Zarządzie lub Komisji Rewizyjnej

1. W wypadku potrzeby Członkowie Zarządu i Komisji Rewizyjnej składają rezygnację na ręce Prezesa Zarządu lub Przewodniczącego Komisji Rewizyjnej.
2. Obowiązki wynikające z pełnionej funkcji ustępują w momencie przyjęcia rezygnacji, nie później jednak niż w terminie 14 dni od formalnego jej złożenia.
3. Skarbnik zobowiązany jest do współdziałania z nowym Zarządem w okresie pół roku od zakończenia swojej funkcji.
4. Członek Komisji Rewizyjnej lub Zarządu, który został zawieszony w prawach członka Stowarzyszenia lub z niego usunięty zostaje automatycznie odwołany ze swojej funkcji.

### § 30. Głosowanie przez pełnomocnika

1. Członkowie Stowarzyszenia, Zarządu i Komisji Rewizyjnej mają prawo oddać swój głos przez pełnomocników, których upoważniają dokumentem bądź emailem na czas jednego zebrania danego organu. Pełnomocnikiem może być jedynie członek zwyczajny Stowarzyszenia.
2. Pełnomocnik jest związany instrukcjami mocodawcy przy głosowaniu na Walnym Zebraniu, a naruszenie tego obowiązku stanowi poważne naruszenie Statutu.

## Rozdział V. Finanse Stowarzyszenia

### § 31. Ogólne zasady dotyczące finansów Stowarzyszenia

1. Stowarzyszenie nie działa w celu osiągnięcia zysku.
2. Środki finansowe uzyskane przez Stowarzyszenie nie mogą być używane w celach inwestycyjnych, czy być przeznaczone do dystrybucji pomiędzy jego członków. Dopuszcza się zawarcie umów rachunku bankowego i zamrożenie części środków na krótkich lokatach bankowych, związanych z prowadzonym rachunkiem, w celu uniknięcia utraty wartości zgromadzonych środków.
3. Ewentualne zatrudnianie pracowników przez Stowarzyszenie wymaga uchwały Walnego Zebrania, uchwała może mieć charakter ramowy.

### § 32. Pozyskiwanie środków finansowych

1. Stowarzyszenie uzyskuje środki finansowe z :
   1. składek członkowskich;
   2. subwencji, darowizn, spadków i zapisów;
   3. wpływów z odpłatnej działalności statutowej;
   4. wpływów z działalności gospodarczej;
   5. wpływów z ofiarności publicznej;
   6. dochodów z majątku, odsetek oraz kapitału;
   7. dotacji i kontraktów państwowych;
   8. wpływów z loterii, aukcji i sponsoringu;
   9. zbiórek publicznych.
2. Stowarzyszenie prowadzi gospodarkę finansową zgodnie z obowiązującymi przepisami.

### § 33. Obowiązki Zarządu w zakresie finansów

1. Zarząd zobowiązany jest dołożyć wszelkich starań w celu utrzymania zapasu środków na kontach Stowarzyszenia wystarczającego na pokrycie stałych zobowiązań Stowarzyszenia przez okres co najmniej trzech miesięcy naprzód.
2. Zarząd opisuje stan finansów Stowarzyszenia na bieżąco, w sposób dostępny dla członków Stowarzyszenia; szczegóły w zakresie obowiązków sprawozdawczych Zarządu stanowi uchwała Walnego Zebrania.
3. Bilans wszystkich kont bankowych oraz wszystkich umów, których stroną jest Stowarzyszenie, dostępne są do wglądu dla każdego z członków Komisji Rewizyjnej.

### § 34. Ustanawianie składek członkowskich

Stowarzyszenie ustanawia co roku składki członkowskie w drodze uchwały rocznego Walnego Zebrania na podstawie § 19 ut.1 Statutu (zwykłą większością głosów), w oparciu o przedstawiony przez Zarząd plan budżetowy, cele statutowe Stowarzyszenia oraz z uwzględnieniem stanu środków posiadanych przez Stowarzyszenie.

## Rozdział VI. Postanowienia końcowe

### § 35. Komunikacja z członkami Stowarzyszenia

Stowarzyszenie oraz członkowie jego organów komunikują się z członkami Stowarzyszenia poprzez pocztę elektroniczną, w szczególności w zakresie uchwał dotyczących danego członka oraz zaproszeń na Walne Zebrania. W wypadku, gdy członek Stowarzyszenia nie poda sprawnego adresu poczty elektronicznej właściwego do komunikacji ze Stowarzyszeniem, informacje skierowane do danego członka wywieszane będą na stronach internetowych Stowarzyszenia.

### § 36. Zmiany Statutu

Zmianę niniejszego Statutu  podejmuje się w drodze uchwały Walnego Zebrania o której mowa w § 19  ust.2  Statutu (kwalifikowaną większością ) pod warunkiem zachowania zasad o których mowa w § 17 Statutu.

### § 37. Rozwiązanie Stowarzyszenia

1. Podejmując uchwałę o rozwiązaniu Stowarzyszenia Walne Zebranie określa sposób jego likwidacji oraz przeznaczenie majątku Stowarzyszenia.
2. Rozwiązanie Stowarzyszenia podejmuje się w drodze uchwały Walnego Zebrania o której mowa w § 19  ust.2  (kwalifikowaną większością ) pod warunkiem zachowania zasad o których mowa w § 17 Statutu.

### § 38. Odesłanie

1. W zakresie nieobjętym Statutem stosuje się przepisy ustawy z dnia 07 kwietnia 1989 roku Prawo o stowarzyszeniach (t.j. Dz.U. z 2015 r. poz. 1393 ze zm.) oraz przepisy kodeksu cywilnego.
2. W kwestiach nieuregulowanych w powyższych ustawach rozstrzyga Statut oraz treść uchwał Walnego Zebrania.
